
Adempimenti durante l’erogazione del servizio
=============================================

Gli adempimenti che gli Enti Creditori, i Prestatori di Servizi di Pagamento e i Partner Tecnologici sono tenuti ad osservare durante l’erogazione del
servizio, dipendono dalle modalità di collegamento degli stessi.

Adempimenti dei soggetti direttamente collegati al Nodo-SPC
-----------------------------------------------------------

Tutti i soggetti collegati direttamente al Nodo-SPC devono farsi carico degli obblighi e adempimenti di seguito descritti.

Tavoli operativi
~~~~~~~~~~~~~~~~

Il processo di avvio in Esercizio sul Sistema pagoPA di tutti i soggetti collegati direttamente al Nodo-SPC obbliga tali soggetti a dotarsi di un
Tavolo Operativo che sia in grado di fornire il supporto necessario a rilevare e gestire eventuali anomalie di funzionamento in Esercizio.

Il Referente Tecnico dell’Ente Creditore e del Partner Tecnologico ed il Referente dei Servizi del Prestatore di Servizi di Pagamento sono tenuti a
fornire all’Agenzia per l’Italia Digitale tutte le informazioni relative al Tavolo Operativo, che costituisce un ulteriore punto di contatto per
l’Agenzia nel caso in cui pervengano segnalazioni di anomalie di funzionamento.

I Tavoli Operativi devono essere attivi 24 ore su 24, 7 giorni su 7. I Referenti Tecnici e i Referenti dei Servizi hanno l’onere di garantire che il
Tavolo Operativo possa far fronte sia alla operatività ordinaria (rilevazione e gestione di specifiche anomalie di funzionamento) che a procedure di
emergenza da attivare in caso di gravi malfunzionamenti.

Monitoraggio e controllo
~~~~~~~~~~~~~~~~~~~~~~~~

I soggetti direttamente collegati al Nodo-SPC devono:

-  Utilizzare un sistema che monitori lo stato del servizio e sia disponibile anche al Tavolo Operativo;

-  Implementare il “Giornale degli Eventi”, come indicato nella Sezione III;

-  Registrare e classificare le segnalazioni pervenute al Tavolo Operativo al fine di favorire lo scambio di informazioni con l’Agenzia.

Business continuity e Disaster Recovery
~~~~~~~~~~~~~~~~~~~~~~~~~~~~~~~~~~~~~~~

Ogni soggetto collegato direttamente al Nodo-SPC è tenuto a predisporre ed implementare soluzioni tecniche ed organizzative atte a garantire la
Business Continuity e il Disaster Recovery come previsto dalla normativa vigente (in particolare nel “Codice dell'amministrazione digitale”, D. Lgs.
N. 82/2005 s.m.i. - artt. 50-bis e 51).

Qualora si verifichino eventi che pregiudichino la Business Continuity è fatto altresì obbligo al soggetto di darne tempestiva comunicazione
all’Agenzia per l’Italia Digitale.

Archiviazione dei dati
~~~~~~~~~~~~~~~~~~~~~~

Fatti salvi gli obblighi di legge in tema di tenuta e conservazione della documentazione attinente alle attività svolte per l’erogazione del Servizio
e la fruizione delle Funzioni, nonché le disposizioni previste dalla normativa vigente relativa alla privacy, ogni soggetto collegato direttamente al
Nodo-SPC (Ente Creditore o Prestatore di Servizi di Pagamento) è tenuto ad archiviare, senza alcuna modifica, i dati trasmessi e ricevuti tramite il
Servizio.

Ulteriori adempimenti
~~~~~~~~~~~~~~~~~~~~~

Gli Enti Creditori collegati direttamente al Nodo-SPC devono:

a) Comunicare al proprio utilizzatore finale gli eventuali vincoli, disponibilità dei propri servizi con particolare riferimento ai pagamenti attivati
   presso le strutture dei Prestatori di Servizi di Pagamento;

b) Comunicare all’utilizzatore finale le caratteristiche tipiche dei servizi di pagamento offerti attraverso il Nodo-SPC;

c) Attivare tutti i servizi di pagamento destinati all’utilizzatore finale attraverso il sistema pagoPA;

d) Rispettare le disponibilità di servizio indicate;

e) Mantenere disponibili le figure del Referente Pagamenti e del Referente Tecnico e provvedere ad aggiornare l’Agenzia per l’Italia Digitale in caso
   di loro avvicendamento.

I PSP collegati direttamente al Nodo-SPC devono inoltre:

a) Mantenere aggiornato il Catalogo Dati Informativi;

b) Mantenere disponibile la figura del Referente Servizi indicata nell’accordo di servizio e provvedere ad aggiornare l’Agenzia per l’Italia Digitale
   in caso di suo avvicendamento;

c) Se offrono servizi presso proprie strutture e/o punti di prossimità, comunicare agli utilizzatori finali tale possibilità, esponendo in loco
   l’apposito “Logo” registrato dall’Agenzia per l’Italia Digitale;

d) Comunicare e mantenere aggiornati i dati relativi ai canali di pagamento disponibili (es. sportello fisico, home banking, app mobile, ATM).

Adempimenti dei soggetti non direttamente collegati al Nodo-SPC
---------------------------------------------------------------

Tutti i soggetti non direttamente collegati al Nodo-SPC devono farsi carico degli adempimenti di seguito descritti.

Per quanto riguarda i Tavoli Operativi, il soggetto aderente al Sistema pagoPA che abbia deciso di delegare le attività tecniche ad uno o più
Intermediari tecnologici e/o ad uno o più Partner Tecnologici deve garantirsi la possibilità di comunicare con i Tavoli Operativi di tutti i suoi
Intermediari/Partner.

Deve inoltre garantirsi che i propri Intermediari/Partner abbiano implementato tutte le soluzioni previste riguardanti:

-  Sistemi di monitoraggio e controllo;

-  Business Continuity e Disaster Recovery;

-  Archiviazione dei dati.

Tutti gli Enti Creditori non direttamente collegati al Nodo-SPC hanno altresì l’obbligo di:

a) Comunicare al proprio utilizzatore finale gli eventuali vincoli, disponibilità dei propri servizi con particolare riferimento ai pagamenti attivati
   presso le strutture dei Prestatori di Servizi di Pagamento;

b) Comunicare all’utilizzatore finale le caratteristiche tipiche dei servizi di pagamento offerti attraverso il Nodo-SPC;

c) Attivare tutti i servizi di pagamento destinati all’utilizzatore finale attraverso il sistema pagoPA;

d) Rispettare le disponibilità di servizio indicate;

e) Mantenere disponibile la figura del Referente Pagamenti nominata in fase di adesione e provvedere ad aggiornare l’Agenzia per l’Italia Digitale in
   caso di suo avvicendamento.

I PSP non collegati direttamente al Nodo-SPC devono inoltre:

a) Mantenere aggiornato il Catalogo Dati Informativi;

b) Mantenere disponibile la figura del Referente Servizi indicata nell’accordo di servizio e provvedere ad aggiornare l’Agenzia per l’Italia Digitale
   in caso di suo avvicendamento;

c) Se offrono servizi presso proprie strutture e/o punti di prossimità, comunicare agli utilizzatori finali tale possibilità, esponendo in loco
   l’apposito “Logo” registrato dall’Agenzia per l’Italia Digitale;

d) Comunicare e mantenere aggiornati i dati relativi ai canali di pagamento disponibili (es. sportello fisico, home banking, app mobile, ATM).

Utilizzo del marchio pagoPA
===========================

L’Agenzia per l’Italia Digitale ha realizzato e registrato il marchio pagoPA attraverso la definizione di un logotipo atto a individuare i soggetti
aderenti e attivi sul Sistema pagoPA, siano essi Enti Creditori (pubbliche amministrazioni, società a controllo pubblico o gestori di pubblici
servizi), siano essi Prestatori di Servizi di Pagamento.

In particolare, l’Agenzia per l’Italia Digitale, nell’intento di agevolare l’utilizzatore finale, ha previsto la diffusione di tale logotipo per fare
comprendere all’utenza con più immediatezza e facilità se un soggetto pubblico - in qualità di beneficiario - oppure un soggetto privato - in qualità
di PSP - sia attivo sul Sistema pagoPA.

In considerazione della valenza strategica e legale del "Logo", anche al fine di evitare confusioni e/o frodi nei confronti della clientela privata,
l’Agenzia per l’Italia Digitale ha provveduto alla registrazione del logotipo presso le competenti amministrazioni al fine di garantire allo stesso
logotipo una tutela a livello nazionale.

In merito, si segnala che nel caso in esame non siamo di fronte alla registrazione di un semplice marchio d’impresa ma a quella di un marchio
collettivo, ossia di un marchio il cui uso può essere concesso a soggetti che siano adeguati all’erogazione di servizi coerenti e in linea con il
marchio stesso.

In virtù della qualificazione come marchio collettivo, unitamente alla registrazione di un esemplare del marchio, l’Agenzia per l’Italia Digitale ha
registrato anche il Regolamento inerente l’uso del marchio collettivo registrato pagoPA, pubblicato sul sito istituzionale dell’Agenzia per l’Italia
Digitale, che avrà cura di aggiornarlo nel tempo.

Pertanto, sia gli Enti Creditori, sia i PSP, in sede di adesione al Nodo-SPC, e precisamente, con l’accettazione di quanto stabilito nelle Linee Guida
e nei relativi allegati:

-  Dichiarano di avere preso visione del “Regolamento inerente l’uso del marchio collettivo registrato pagoPA”, nella versione pubblicata sul sito
   istituzionale dell’Agenzia per l’Italia Digitale e di accettare incondizionatamente quanto in esso stabilito;

-  Si obbligano a rispettare integralmente quanto previsto nel “Regolamento inerente l’uso del marchio collettivo registrato pagoPA”, nella versione
   pubblicata sul sito istituzionale dell’Agenzia per l’Italia Digitale.

..

   Sul sito istituzionale dell’Agenzia è disponibile la documentazione che regola l’utilizzo del logo pagoPA in tutte le versioni di esso disponibili.

   Coloro che lo utilizzano per la prima volta, hanno l’obbligo di scegliere l’ultima versione disponibile del logo; tutti gli altri possono mantenere
   la precedente versione per il periodo necessario ad adeguarsi.
